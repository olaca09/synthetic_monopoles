Magnetism är inte samma sak som elektricitet. Det kanske låter som ett så
självklart påstående att det gränsar till dumhet --vi tänker oss vanligtvis
magnetism som det som får små metallbitar att fastna i varandra och
elektricitet som det som flödar genom våra eluttag och apparater-- men för
fysikern är bilden inte lika enkel. Om man studerat de lagar som styr både
elektriska fält tillika magnetiska, Maxwells fyra lagar alltså, ser de två
fenomenen nästan identiska ut.

Här är förstås ordet 'nästan' av största vikt, och det är en av dessa
huvudsakliga skillnader mellan magnetism och elektricitet som motiverar
projektet jag har genomfört. Det råkar nämligen vara fallet, att vi oberoende
hur mycket vi letar --och tro mig, vi har letat-- inte lyckas hitta någon
magnetisk "laddning" någonstans i världen, trots att elektrisk laddning finns
överallt runtomkring oss. Elektroner till exempel avgör nästan alla egenskaper
hos all materia som omger oss i våra liv, och elektroner är just elektrisk
laddning --de alstrar elektriska fält utan att ha en ovansida, undersida eller
någon som helst aning om "riktning". Vad gäller magnetism så har alla källor
tvärtom netto noll magnetisk laddning, utan uppträder istället med två poler,
två sidor, som bidrar till fältet på motsatt vis gentemot varandra. En
stavmagnet är ett vanligt exempel på detta: det finns en "nordpol", oftast
rödfärgad, motsatt en "sydpol" och vi /kan/ inte skilja på dem. Det är liksom
inte materialet i nordpolsänden som gör den till just norr istället för söder,
utan det är en riktning hos hela magneten. Ifall stavmagneten delas itu kommer
det aldrig bildas en "nordmagnet" och en "sydmagnet", det blir alltid två
olika sidor på de två magneter som skapas. Vi kallar detta för att vara
magnetiska dipoler.

Det som vi inte kan hitta, något som alstrar ett magnetfält på precis samma
sätt som en elektron alstrar ett elektriskt fält, vore en magnetisk monopol.
Dessa finns alltså inte i vår värld, men det är bara till del en sanning. Det
är nämligen så att flera ting i naturen beter sig precis som magnetiska
monopoler på ett eller annat vis, utan att för den delen vara de fundamentala
Maxwellianska monopoler som inte finns. Vad de där sista orden egentligen
betyder är inte överdrivet viktigt, kom bara ihåg att "riktiga" magnetiska
monopoler inte finns, men det finns många andra saker som har vissa av de
egenskaper som magnetiska monopoler har.

Ett exempel på ett sådant slag av monopoler, och ett något obskyrt exempel om
jag ska vara ärlig, är det jag kommer kalla "syntetiska" magnetiska monopoler.
De dyker upp vid vissa särskilda metoder för att lösa knepiga kvantmekaniska
system, och alstrar något som vi kallar ett "syntetiskt fält". Det syntetiska
fältet är /inte/ samma sak som det vanliga magnetiska fältet, och därför är
inte heller monopolerna magnetiska i egentlig mening, men det syntetiska
fältet beter sig på väldigt många sätt som vårt vanliga magnetiska fält
varifrån vi kan dra analogin. Mitt projekt handlar då om att försöka luska ut
exakt hur dessa syntetiska monopoler påverkar vår värld, och om vi genom dem
kan studera hur rörelse kring "riktiga" magnetiska monopoler skulle se ut.

För att lyckas med detta har jag modellerat ett scenario, ett system som jag
oftast kommer att kalla det, som uppvisar syntetiska magnetiska monopoler. Som
tur är är det här systemet, i alla fall i mina ögon, inte alltför komplicerat
så jag kommer att göra ett försök till att beskriva för er. Vi kan tänka oss
två vikter, två massor, som sitter ihop med en stång emellan sig. Det här är
mer eller mindre samma sak som en hantel, en sådan man lyfter skrot med, och
jag kommer ofta kalla systemet just för en hantel. Om en hantel kastas kommer
den flyga genom luften och möjligtvis rotera dessutom. Allt detta är rätt normalt
och ger oss definitivt inga syntetiska monopoler, så låt även varje massa på
hanteln vara en magnetisk dipol. Vi kan tänka oss detta som om vi hade limmat
fast en stavmagnet på varje ände av hanteln, om vi även säkerställer att
stavmagneterna kan rotera fritt till vilken riktning som helst. Låt oss till
och med säga att dessa dipoler är kvantmekaniska så kallade spin, för att nå
de eftersträvansvärda syntetiska monopolerna. De av er som har läst
kvantmekanik vet antagligen vad det här innebär. För de av er som inte har gjort
det, och det antar jag absolut inte att ni har gjort, kan jag tyvärr inte
hinna med att beskriva precis vad det betyder utan att överskrida mina femton
minuter med råge. Tänk bara på det tills vidare som stavmagneter som inte
riktigt beter sig som förväntat.

Nå, vad händer då om hanteln sedan kastas, inte bara genom luften, utan genom
ett yttre magnetfält? Eftersom hanteln totalt sett är en magnet kommer den
attraheras och repelleras av magnetfältet, ungefär som två stavmagneter
påverkar varandra om vi rör den ena förbi den andra. Exakt på vilket vis
hanteln är magnetisk avgörs dock av hur de två ingående dipolerna är roterade,
och ytterligare av rotationen hos huvudaxeln av hanteln. Dessutom måste vi
lösa hela systemet med kvantmekanikens metoder eftersom dipolerna är spin.
Precis vilken bana kommer hanteln röra sig genom, och vad är den exakta
rotationen hos varje ingående komponent vid varje tidpunkt? Det kanske inte är
en alltför svår tes att motivera, att det här är ett någorlunda svårt problem.

Som nästan alltid i fysiken löser sig allt bara rätt approximationer hittas,
rätt antaganden som förenklar problemet. I detta fallet hjälper den så
namngedda Born-Oppenheimer-approximationen. Jag tänker inte gå igenom de
tekniska detaljerna av vad det här innebär, men det är i alla fall här som de
syntetiska fälten och därigenom monopolerna dyker upp.

Det krävdes lite teoretisk modellering av systemet först, men till sist nåddes
fullstända rörelseekvationer för hanteln, det vill säga den matten som krävs
för att förutspå rörelsen. Dock som ofta är fallet finns det
ingen s.k. analytisk lösning på ekvationerna, utan numerisk simulering måste
genomföras för att förstå vad ekvationerna innebär. Sådan gjordes
med ett smärre egenutvecklat pythonskript, vilket dessutom ger oss lite fina
plottar att titta på.

[plotsnack]

De syntetiska monopolerna visar sig korrigera hantelns rörelse från den annars
'naiva' rörelsen som inte tar hänsyn till de syntetiska fälten. Ett
huvudsakligt resultat är dock att det är tämligen svårt att påverka storleken
på den här korrektionen. Kraften från de syntetiska monopolerna är mer eller
mindre konstant oberoende av parameterval, så vårt huvudsakliga sätt att få
större påverkan därifrån är genom att minska hantelns massa. För
högenergifallet hittades då märkbara korrektioner för en massa ungefär lika stor
som en väteatom. Det är förstås en väldigt liten massa, men inte orimligt
liten. Ett annat scenario som utforskades i projektet krävde en hantelmassa
hundra gånger mindre för att se tydliga effekter, vilket i jämförelse är helt
orimligt.

Ett stort problem kvar att lösa är hur rörelsekorrektionen faktiskt sedan kan
sättas i korrespondens till just monopolerna i det syntetiska fältet. Vi ser
att det syntetiska fältet stör rörelsen, absolut, men kan vi lista ut att det
är just monopoler som står i kulisserna? Det finns flera tekniska svårigheter
med detta som måste lösas om premissen av projektet ska till fullo nås.

Detta är då endast en av flera vidare undersökningar som kan genomföras. Andra
saker som vore intressanta är till exempel optimering av koden. Simulationerna
är för tillfället starkt begränsade av prestandan av skripten, men det här
skulle också kunna lösas genom använding av bättre hårdvara för beräkningarna.
Alla simulationer som jag här har visat gjordes på min något undermåliga
laptop, så anslutning till till exempel UPPMAX, Uppsala universitets
högprestandainfrastruktur, kanske löser de problemen direkt.

Till sist hade jag även velat klura ut en experimentell uppställning som kan
beskrivas av den utvecklade modellen. Ingenting än så länge tyder på att det
vore omöjligt, utan pekar snarare på att något så enkelt som vätgas under rätt
förhållanden skulle kunna duga.
